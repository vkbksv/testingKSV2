ಸಂಕೇತ ಮತ್ತು ಅದರಿಂದ ತಿಳಿಯುವ ಸಂದೇಶ ಜೀವಿಗಳಿಗೆ ಹೊಸದೇನಲ್ಲ. ಭೂಮಿಯ ಮೇಲಿನ ಜೀವಿಗಳೆಲ್ಲಾ ಪರಿಸರದಲ್ಲಿನ
ಬದಲಾವಣೆಗಳನ್ನು ಸಂಕೇತದಂತೆ ಅರಿಯಲು ಸಮರ್ಥವಾಗಿವೆ. ಮಾವಿನ ಮರ ಕಾಲಕ್ಕೆ ತಕ್ಕಂತೆ ಹೂವು, ಹಣ್ಣುಗಳನ್ನು
ನೀಡಲು ಸಮರ್ಥವಾಗಿದೆ. ಪಕ್ಷಿಗಳು ಕಾಲದ ಬದಲಾವಣೆಯನ್ನು ಅರಿತು ಒಂದೆಡೆಯಿಂದ ಮತ್ತೊಂದೆಡೆಗೆ ವಲಸೆ ಮಾಡುತ್ತವೆ.
ಪಕ್ಷಿಗಳ ಸಂತಾನಾಭಿವೃದ್ಧಿ ಕೂಡ ಕಾಲ ನೀಡುವ ಸಂಕೇತದ ಮೇಲೆ ನಿರ್ಭರವಾದದ್ದು. ಪರಿಸರ ಮತ್ತದು ನೀಡುವ ಸಂಕೇತವು
ಪ್ರಾಣಿಗಳ ಜೀವನದ ಮೂಲಾಧಾರ.
